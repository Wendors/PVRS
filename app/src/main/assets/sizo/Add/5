1. Кімнати для проведення короткострокових побачень у закритих умовах
У кімнаті передбачаються кабіни, розділені між собою від підлоги до стелі перегородками. Перегородки на висоту 85 см виконано з дерева та оббито пластиком, вище - засклено подвійним склом.
З одного боку в кабінах установлюються стільці для відвідувачів, з іншого боку в кабінах для ув’язнених і засуджених - табурети, прикріплені наглухо до підлоги. На випадок прибуття на побачення двох-трьох родичів з дітьми має бути одна або дві кабіни більшого розміру.
З торцевого боку кабіна відгороджується та обладнується переговорним пристроєм для контролю за проведенням побачень та місцем для молодшого інспектора чергової зміни. Якщо кількість кабін понад 10, місце для молодшого інспектора установлюється з торцевого боку середньої перегородки, що розділяє кабіни для засуджених та відвідувачів, за скляною перегородкою в окремій кімнаті.
Для надання короткострокових побачень засудженим до довічного позбавлення волі, а також особам, які притягаються до кримінальної відповідальності за вчинення особливо тяжких кримінальних правопорушень, кабіни додатково обладнуються металевими ґратами, дверима з механічним замком та кватиркою для зняття (надівання) наручників.
2. Кімнати для проведення короткострокових побачень у відкритих умовах
У кімнаті встановлюються окремі столи та стільці для ув’язнених, родичів та інших осіб. Столи та стільці прикріплюються наглухо до підлоги.
Стіл для молодшого інспектора чергової зміни розташовується при виході з кімнати. У разі відсутності стола для молодшого інспектора чергової зміни контроль за проведенням побачень здійснюється за допомогою камер відеоспостереження.
3. Кімнати для проведення тривалих побачень
До складу кімнати тривалих побачень входять житлові кімнати, кухня, умивальник, вбиральня, душова, комора для зберігання постільних речей та посуду, дитяча ігрова кімната, хол (кімната) для відпочинку, які мають відповідати будівельним нормам і правилам. За можливості обладнується прогулянковий майданчик на свіжому повітрі.
На усе інвентарне майно, що перебуває в користуванні, проставляється тавро з назвою установи та датою початку експлуатації. Прання та зберігання постільної білизни здійснюються окремо.
Планування, оздоблення та декоративне оформлення кімнат тривалих побачень мають відповідати естетичним вимогам.

