        1. Відповідно до статті 11 Закону України «Про попереднє ув’язнення» медичне обслуговування, а також лікувально-профілактична і протиепідемічна робота в СІЗО організовуються і проводяться відповідно до законодавства про охорону здоров’я. Для цього на території СІЗО функціонує медична частина.
        2. Медична частина забезпечує надання первинної лікувально-профілактичної допомоги ув’язненим і засудженим, яка включає консультацію медичного працівника, діагностику і лікування захворювань, травм та отруєнь, профілактичні заходи, направлення хворого ув’язненого чи засудженого для надання спеціалізованої та високоспеціалізованої допомоги.
        3. Основними завданнями медичної частини є:
        надання екстреної медичної допомоги, первинної медичної допомоги та організація надання вторинної медичної допомоги;
        організація і проведення медичних оглядів, обстежень, здійснення диспансерного нагляду;
        організація належного санітарно-гігієнічного та протиепідемічного нагляду;
        організація та проведення заходів із впровадження превентивної медицини;
        гігієнічне навчання і пропаганда здорового способу життя.
        4. Медична частина має у своєму складі амбулаторію, стаціонар, інфекційні ізолятори для хворих на туберкульоз та хворих з кишковими інфекціями, окрему палату-ізолятор для тримання осіб з психічними розладами, туберкульозний кабінет, приміщення для зберігання лікарських засобів. Усі приміщення медичної частини обладнуються технічними засобами нагляду і контролю.
        5. Амбулаторія медичної частини призначена для надання амбулаторної медичної допомоги ув’язненим і засудженим.
        До складу амбулаторії входять кабінети завідувача медичної частини, лікарського прийому (терапевт, фтизіатр, інфекціоніст, психіатр, нарколог, стоматолог та інші), долікарського прийому (фельдшери, медсестри), фізіотерапевтичний, процедурний, допоміжні діагностичні, у тому числі функціональної діагностики, рентгенологічний, флюорографічний.
        В амбулаторії обладнуються приміщення для клініко-діагностичної лабораторії, зберігання лікарських засобів, очікування прийому.
        6. Стаціонар медичної частини призначений для:
        стаціонарного обстеження і лікування хворих з передбачуваною тривалістю їх перебування до 30 діб;
        тимчасової ізоляції інфекційних хворих, а також хворих із захворюваннями з підозрою на інфекційні до їх направлення до спеціалізованих закладів охорони здоров’я;
        лікування хворих після виписки їх із закладів охорони здоров’я відповідно до медичних висновків.
        7. У режимних корпусах СІЗО обладнуються кімнати (медичні кабінети) для проведення амбулаторного прийому ув’язнених і засуджених.
        8. За потреби ув’язненим і засудженим надається екстрена медична допомога у закладах охорони здоров’я.
