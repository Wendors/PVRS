        1. Відповідно до статті 16 Закону України «Про попереднє ув’язнення» ув’язнені за їх згодою та з дозволу слідчого або суду, що здійснюють кримінальне провадження, можуть залучатися до праці в межах території СІЗО, що охороняється, у майстернях та робочих камерах із забезпеченням вимог ізоляції та роздільного тримання ув’язнених, правил техніки безпеки під час виконання робіт, норм санітарії та гігієни. З цією метою у майстернях та робочих камерах вивішуються протипожежні правила, правила техніки безпеки та витяги із Закону України «Про охорону праці», а до робіт допускаються лише ув’язнені, які пройшли медичне обстеження.
        2. Ув’язнені, що виявили бажання працювати, подають заяву начальнику СІЗО, який зобов’язаний у триденний строк розглянути її та прийняти відповідне рішення.
        3. Залучення ув’язнених до праці та організація виробничої діяльності майстерні здійснюються відповідно до Положення про майстерню установи виконання покарань, слідчого ізолятора, затвердженого наказом Міністерства юстиції України від 22 березня 2012 року № 442/5, зареєстрованого в Міністерстві юстиції України 22 березня 2012 року за № 437/20750 (із змінами).
        4. Забороняється використовувати працю ув’язнених:
        у приміщеннях, де розміщено зброю, спеціальні засоби та службову документацію;
        у відділах (групах, секторах) контролю за виконанням судових рішень;
        на роботах, де використовується устаткування для множення документів, радіотелеграфна і телефонна техніка;
        на посадах продавців, завідувачів продовольчих та речових складів, комірників;
        на роботах, пов’язаних з обліком, зберіганням та видачею лікарських засобів та медичних виробів, а також вибухових та отруйних речовин;
        як фотографів, водіїв легкових та оперативних автомобілів і мотоциклів;
        на роботах, пов’язаних з обслуговуванням та ремонтом технічних засобів охорони і нагляду;
        на роботах, пов’язаних з наданням медичної допомоги та веденням медичної документації;
        для догляду за службовими собаками.
        5. Прибутки, одержані в результаті використання праці ув’язнених, не підлягають оподаткуванню і використовуються для упорядкування місць попереднього ув’язнення та поліпшення умов тримання під вартою. Праця таких осіб оплачується за тарифними ставками (окладами) відповідно до законодавства. Із заробітку ув’язнених за виконавчими документами проводяться відрахування в порядку, встановленому законодавством України.
        Нарахована заробітна плата ув’язненим після проведення утримань і відрахувань, передбачених законодавством, зараховується на їхні особові рахунки.
        6. Ув’язнені можуть залучатися без оплати їх праці лише до робіт, пов’язаних зі створенням належних санітарно-побутових умов і впорядкуванням місць попереднього ув’язнення. До таких робіт ці особи залучаються почергово у вільний від проведення слідчих дій чи участі в судових засіданнях час і не більш як на дві години протягом дня.
