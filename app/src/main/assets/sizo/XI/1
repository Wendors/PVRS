        1. Відповідно до Цивільного кодексу України та Закону України «Про нотаріат» начальники СІЗО мають право посвідчувати заповіти та довіреності ув’язнених і засуджених, яких тримають у цих установах. Зазначені акти прирівнюються до нотаріально посвідчених, державне мито при цьому не справляється.
        2. Після посвідчення начальником СІЗО заповіту один посвідчений примірник видають заповідачу, інший негайно направляють до державного нотаріального архіву чи до державної нотаріальної контори за постійним місцем проживання заповідача. Довідка про здійснення зазначеної дії долучається до особової справи ув’язненого чи засудженого.
        Посвідчену довіреність вручають особі, від імені якої вона посвідчена, або на прохання такої особи і за її рахунок надсилають за зазначеною нею адресою особі, на ім’я якої видано таку довіреність.
        Відповідно до Порядку посвідчення заповітів і доручень, прирівнюваних до нотаріально посвідчених, затвердженого постановою Кабінету Міністрів України від 15 червня 1994 року № 419 (із змінами), начальники СІЗО посвідчують заповіти і довіреності ув’язнених та засуджених, щодо яких вирок суду не набрав законної сили, за погодженням з посадовою, службовою особою чи органом, у провадженні яких перебуває справа.
        Копії заповіту і довіреності з письмовим погодженням з посадовою, службовою особою чи органом, у провадженні яких перебуває справа, долучаються до особової справи.
        3. Розгляд питань, пов’язаних з громадянством України, адміністрація СІЗО здійснює відповідно до Закону України «Про громадянство України», а щодо ув’язнених і засуджених іноземців та осіб без громадянства - відповідно до Закону України «Про правовий статус іноземців та осіб без громадянства» з урахуванням обмежень, встановлених Законом України «Про попереднє ув’язнення» та КВК.
