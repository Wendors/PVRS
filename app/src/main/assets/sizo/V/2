        1. Кайданки до ув’язнених та засуджених застосовуються за рішенням начальника СІЗО, його заступника, чергового помічника та його заступника, старшого по корпусному відділенню і начальника варти з переміщення ув’язнених і засуджених у таких випадках:
        вчинення фізичного опору персоналу СІЗО або прояви буйства (до заспокоєння);
        відмова слідувати до карцеру чи дисциплінарного ізолятора, приміщення камерного типу (одиночної камери);
        виведення з камер та переміщення ув’язнених і засуджених, які схильні до втечі, нападу та захоплення заручників;
        якщо є обґрунтовані підстави вважати, що ув’язнений (засуджений) своїми небезпечними діями може завдати шкоду собі або оточуючим;
        спроба самогубства, членоушкодження, нападу на ув’язнених і засуджених або інших осіб;
        переміщення ув’язненого чи засудженого, який вчинив втечу з-під варти (охорони), після затримання.
        Кайданки застосовуються до ув’язненого чи засудженого у положенні «руки за спиною» з урахуванням його фізичних вад та стану здоров’я. Забороняється приковування ув’язнених та засуджених кайданками до будь-яких конструкцій, споруд тощо.
        Через кожні дві години персонал СІЗО здійснює перевірку стану фіксації замків (за потреби - послаблює фіксацію), а медичний працівник - стану здоров’я ув’язненого чи засудженого. Персонал СІЗО застосовує кайданки, доки в цьому є нагальна потреба, з урахуванням випадків, зазначених у цьому пункті.
        Кайданки знімають під час відправлення індивідуальних потреб, приймання їжі ув’язненим та засудженим, за вимогою медичного працівника, за наказом осіб, які прийняли рішення про їх застосування, або за наказом начальника, вищого за посадою.
        У разі доцільності подальшого їх застосування персонал СІЗО складає рапорт на ім’я посадових осіб, зазначених в абзаці першому цього пункту.
        2. Персонал СІЗО має право самостійно застосовувати засоби сльозогінної та дратівної дії для:
        захисту персоналу СІЗО та інших осіб, самозахисту від нападу та інших дій, що створюють загрозу життю або здоров’ю;
        припинення масових заворушень і групової непокори з боку ув’язнених та засуджених;
        відбиття нападу на будівлі, приміщення, споруди і транспортні засоби СІЗО або звільнення їх у разі захоплення;
        припинення фізичного опору особовому складу чергової зміни, варті, персоналу СІЗО;
        звільнення заручників.
        3. Персонал СІЗО має право самостійно застосовувати гумові (пластикові) кийки та фізичну силу для:
        захисту персоналу СІЗО та інших осіб, самозахисту від нападу та інших дій, що створюють загрозу життю або здоров’ю;
        припинення масових заворушень і групової непокори з боку ув’язнених та засуджених;
        відбиття нападу на будівлі, приміщення, споруди і транспортні засоби СІЗО або звільнення їх у разі захоплення;
        припинення опору особовому складу чергової зміни, варті, персоналу СІЗО;
        затримання ув’язнених та засуджених, які вчинили втечу з-під варти (охорони);
        звільнення заручників.
        Забороняється нанесення ударів гумовим (пластиковим) кийком по голові, шиї, ключичній ділянці, статевих органах, попереку (куприку) і в живіт.
        4. Застосування гамівної сорочки належить до крайніх заходів впливу на ув’язнених та засуджених і може мати місце лише тоді, коли заходи щодо припинення буйства, передбачені пунктом 1 цієї глави, є безрезультатними.
        Гамівна сорочка застосовується тільки за рішенням начальника СІЗО або особи, яка виконує його обов’язки, у присутності чергового помічника і медичного працівника. Вказівка медичного працівника про неможливість застосування гамівної сорочки до ув’язненого чи засудженого підлягає безумовному виконанню.
        Гамівна сорочка застосовується в камері для заспокоєння буйних осіб або іншому ізольованому приміщенні не менше ніж трьома молодшими інспекторами чергової зміни. Ув’язнений чи засуджений у гамівній сорочці поміщується обличчям догори і тримається у ній до заспокоєння, але не більше двох годин.
        Увесь час перебування у гамівній сорочці ув’язнений чи засуджений повинен бути під наглядом молодшого інспектора та медичного працівника. Зняття гамівної сорочки проводиться трьома молодшими інспекторами чергової зміни.
        До жінок, осіб похилого віку або з вираженими ознаками інвалідності та неповнолітніх осіб гамівна сорочка не застосовується.
