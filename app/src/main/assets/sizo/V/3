        1. Вогнепальна зброя застосовується без попередження:
        під час збройного нападу ув’язнених або засуджених на персонал СІЗО та осіб, які перебувають на території СІЗО, у разі наявності загрози їх життю чи здоров’ю;
        щодо ув’язненого або засудженого, який скоює втечу з-під варти на транспортному засобі під час його руху, якщо він своїми діями створює загрозу життю чи здоров’ю людей;
        під час втечі вночі, в умовах недостатньої видимості, а також у лісистій місцевості;
        для припинення спроби заволодіти вогнепальною зброєю;
        під час затримання ув’язненого або засудженого, який чинить збройний опір.
        2. Вогнепальна зброя застосовується після попереджувального вигуку «Стій, стрілятиму!» і пострілу вгору під час:
        спроби ув’язненого або засудженого подолати лінію охорони на огороджених об’єктах, в усіх інших випадках - після подолання лінії охорони (крім випадків застосування зброї без попередження, зазначених у пункті 1 цієї глави);
        звільнення заручників;
        переслідування ув’язненого або засудженого, який скоїв втечу;
        явного нападу на персонал СІЗО та осіб, які перебувають на території СІЗО, коли їх життю чи здоров’ю загрожує безпосередня небезпека.
        3. Після поранення або смерті внаслідок застосування вогнепальної зброї забезпечується охорона місця події до прибуття прокурора або слідчого.
        У разі смерті або поранення ув’язненого або засудженого за межами СІЗО, коли немає можливості забезпечити охорону місця події силами варти, посадова особа СІЗО повідомляє про те, що сталося, чергову частину СІЗО та чергову частину найближчого територіального органу Національної поліції України для надання допомоги варті в забезпеченні охорони місця події. Особам, пораненим внаслідок застосування зброї, надається екстрена медична допомога.
        {Абзац другий пункту 3 глави 3 розділу V із змінами, внесеними згідно з Наказом Міністерства юстиції № 564/5 від 14.02.2020}
